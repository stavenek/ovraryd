---
layout: default
meta-desc: gården
meta-keywords: övraryd, gård, lantras, ryafår, rödkulla

---

      <div class="jumbotron">
        <p>
        <img src="images/slatter.JPG">
        </p>

      </div>
<!--
      <hr>
-->

      <div class="row-fluid marketing">
        <div class="span12">
        
<p>
Gården ägs och brukas av Siv och Ingvar Nilsson sen 1989, då vi köpte den.
Även övriga i familjen hjälper till med arbetet på gården när de har möjlighet
och är hemma. Under alla år har vi brukat gården vid sidan om våra ordinarie
heltidsarbeten. Ingvar är numera pensionär, men har fortfarande en del uppdrag
utanför gården både som förtroendevald och som biologisk konsult. Redan från
början tyckte vi att den låg mycket vackert på en diabasrygg av så kallad svart granit
vid den gamla Ryavägen och med utsikt över Rönnebodaåns dalgång. I området
finns stora biologiska värden knutna till ovanliga växter och insekter men också en
del kulturlämningar. Detta ville vi ta ansvar för och utveckla. Vi ville också återskapa
vår barndoms landskap på denna plats, då vi båda är födda och uppvuxna på landet
i södra Småland. För att göra det möjligt krävs i första hand betesdjur och ängsbruk,
men också mycket arbete med röjning och gallring i de gamla inägomarkerna,
som hade vuxit igen mycket med både gran och lövträd. Detta är ett långsiktigt
och ständigt pågående arbete. Begreppet inägomark är ett samlingsnamn på
åkermark och slåtteräng, som från början låg samlat inom en hägnad. På den tiden
betade djuren i skogen eller i särskilda beteshagar och hägnaden kring inägorna
var till för att hålla betesdjuren ute. Gården har numera ca 4 ha åkermark och 10
ha betesmark, men vi arrenderar ytterligare åkermark för att få ihop vårt behov av
vinterfoder.
</p>

<p>
Eftersom Ingvar är biolog inventerade han omgående de gamla inägomarkerna och
hittade en förvånansvärt artrik flora, även om antalet individer av varje art då var
ganska litet. Skötseln av ängen startade vi 1990 och har sedan efterhand utvidgat
den genom gallring och röjning av igenväxningsvegetation. Ängsmarken utgör nu
nära ett ha och slås årligen med lie och knivslåtterbalk samt efterbetas av våra
rödkullor. En del av ängen är på torr eller frisk mark med arter som slåttergubbe,
jungfrulin, slåtterfibbla, prästkrage, svinrot och knägräs. En del är fuktigare mark med
småvänderot, gökblomster, granspira, Jungfru Marie nycklar, smörbollar, ängsvädd,
ängsbräsma, ängsull, darrgräs, blåtåtel och trådtåg.
</p>

<p>
Sen vi skaffade våra första lantrasdjur 1990 har vi under årens lopp provat på flera
andra raser. Under många år hade vi linderödsgrisar, två suggor och en galt, som
regelbundet fick kultingar, men det krävde mycket tid och vi valde bort dem när vi
ökade på våra får och rödkullor. Vi har också under kortare perioder haft myskanka,
skånegås och ölandsgås, men dessa perioder har fått dramatiska avslut då räv
och grävling tagit vuxna eller ungar. Sen länge har vi också Åsbohöns, som är den
nordskånska skogsbygdens lantrashöna, för husbehovsproduktion av ägg.
</p>

<p>
Den äldsta kartan över gården upprättades i samband med att enskifte skulle
genomföras 1816. Då hade gården två brukare och gården delades på ”längden”
så att båda hade mark ända från ån och längst upp i skogen. Husen låg kvar på sin
gamla plats ända till 1888 då ”vår” gårds byggnader etablerades där de nu ligger.
Bostadshuset brann dock ned kring år 1900 och återuppfördes sen strax intill på sin
nuvarande plats. De historiska kartorna är guldgruvor och man vill fördjupa sig i sin
bygds historiska markanvändning och finns tillgängliga på Lantmäteriets hemsida.
</p>

        </div>
      </div>

